Дигитална писменост
===================

Оно што ћемо изучавати у овом поглављу јесу различита знања, вештине и понашања који чине дигиталну писменост. Када помињемо писменост, обично нам је прва асоцијација способност да прочитамо непознати текст и да разумемо његово значење, као и способност да напишемо све што мислимо, чујемо или можемо да изговоримо. 
Али ово је само један вид писмености. Информације до које долазимо читајући потребно је и да разумемо, да схватимо поруку која нам је упућена и да тако стекнемо знање које можемо да употребимо у свакодневном животу.
Писменост није само способност читања и писања, већ и рачунања. Умеће коришћења бројева и способност формулисања, примењивања и тумачења математичких знања, појмова и закона у различитим ситуацијама назива се математичка писменост. 

.. image:: ../../_images/dp1.webp
   :width: 400 px   
   :align: center 

Реч „дигитално” означава нешто што је описано цифрама (енгл. digit - цифра). У рачунарском свету све информације су представљене бројевима састављеним од цифара 0 и 1. Због тога назив “дигитална писменост” користимо за описивање скупа знања, вештина и понашања везаних за употребу дигиталних уређаја као што су рачунари, лаптопови, таблети, „паметни” телефони и слични уређаји. 
Уместо термина „дигитална писменост” често се користи термин **„дигитална компетенција”** (компетенција – знање, способност, стручност).
Са почетком коришћења електронских рачунара говорило се о **рачунарској писмености** као скупу знања и вештина потребних за коришћење хардвера и софтвера. Коришћење рачунара је тада било доступно ужем кругу стручњака који су једини имали приступ рачунарима у рачунарским центрима. 
Како је употреба рачунара постала масовна у свим областима људске делатности, дигитална писменост је постала неопходна свима како би били способни да користе рачунаре и одговарајуће програме за обављање различитих послова. 
Развојем технологије рачунари су се веома брзо раширили светом, првобитно у облику личних (персоналних) рачунара (енгл. Personal Computer, PC), а затим и преносних (лаптоп) рачунара, таблета, „паметних” телефона и уређаја који у себи садрже уграђене рачунаре попут паметних сатова, наочара и слично. Рачунарска писменост је тако постала ужи појам дигиталне писмености. 
У овом веку дошло је до дигитализације целог друштва – превођења докумената, слика, звука или сигнала у облик забележен цифрама 0 и 1, погодан за обраду рачунаром. 
Тако је појам дигиталне писмености данас веома широк и односи се на различите аспекте савременог друштва везане за употребу дигиталних уређаја на одговарајући начин. 

.. image:: ../../_images/dp2.webp
   :width: 400 px      
   :align: center 

Поред поседовања практичних знања о хардверу и софтверу, **дигитално писмена особа** мора да поседује и многа друга знања и вештине који јој омогућавају:
 * да користи ИКТ уређаје на одговоран и сигуран начин,
 * да безбедно ради у виртуелном свету, 
 * да зна да претражује интернет како би дошла до потребних информација, 
 * да критички процењује, вреднује и филтрира информације до којих долази,
 * да садржаје са интернета преузима на свој уређај поштујући ауторска права и лиценце за њихово коришћење, 
 * да зна како да избегава опасне садржаје, 
 * да интернет користи безбедно и одговорно, 
 * да уме да заштити приватност личних података, 
 * да уме да заштити сопствено здравље и здравље других људи приликом употребе дигиталних технологија, 
 * да уме да препозна ризик зависности од технологије и интернета,
 * да зна како да управља својим временом.

.. image:: ../../_images/dp3.webp
   :width: 400 px   
   :align: left 

.. image:: ../../_images/dp4.webp
   :width: 400 px     
   :align: right 