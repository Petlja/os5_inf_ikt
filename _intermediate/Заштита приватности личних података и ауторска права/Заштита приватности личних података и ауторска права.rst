Заштита приватности личних података и ауторска права
====================================================

Вероватно сте до сада приметили како се често од вас тражи на интернету да унесете неке своје личне податке (име, презиме, адресу, адресу електронске поште, број телефона...) како бисте користили неку услугу на интернету. 
Када остављате своје личне податке на интернету ви не можете да знате ко ће све имати приступ њима и како ће их користити. Због тога се мора водити рачуна о заштити личних података што се односи на начин поступања са личним подацима од стране оних коме сте те податке дали. 
Свако има право на заштиту личних података, што се обично спроводи законским актима. Са обзиром на то да се развојем информационих технологија прикупљање и обрада личних података може злоупотребити на различите начине, јавила се потреба да се законски ограниче активности компанија и управа. 
Република Србија је усвојила Закон о заштити података о личности 2008. године са циљем да се у вези са обрадом података о личности сваком физичком лицу обезбеди остваривање и заштита права на приватност и осталих права и слобода.

Најчешће жртве злоупотребе личних података су појединци, корисници интернета. Можда сте приметили да када претражујете нешто на интернету, неки производ који желите да купите или неку дестинацију на коју желите да путујете, након тога почну да вам се појављују рекламе управо за тај производ или ту дестинацију. 
Када претражујемо интернет, многи претраживачи складиште податке о нашем претраживању и на тај начин креирају наш профил, која су наша интересовања, посао, хобији и слично. Ти подаци о нама се могу уступити или продати другим компанијама које ће нам нудити своје производе и услуге. 
Неки претраживачи чувају податке попут посећених веб-места и време проведено у претрази извесно време, нпр. Гугл их чува 90 дана. Са обзиром на то да се преко интернета одвија и електронска трговина, када купујемо или продајемо преко интернета или плаћамо рачуне, изложени смо опасности када користимо платне картице. 
Потсетите се свих мера опреза и безбедног коришћења интернета која је предуслов за заштиту од злоупотребе личних података.

Ауторско право и основне лиценце
--------------------------------

Често претражујући интернет наилазимо на много текстова и фотографија које понекад преузимамо и користимо а нисмо сигурни да ли то смемо да радимо. Од свих материјала доступних на интернету заправо само мали део њих спада у такозвано јавно власништво, што значи да се може преузети, изменити, допунити и репродуковати слободно и без последица. 
Већина материјала је заштићено такозваним ауторским правом. Шта то значи? 
Материјали који се налазе на интернету имају своје ауторе (особу или особе које су их креирале) и ти материјали представљају ауторска дела – оригиналне творевине аутора које су једнинствене. Аутору тих дела припада ауторско право у складу са законом који даје аутору право на коришћење и расподелу свог дела. Носилац ауторског права је сам аутор. 
То што ви одређеном материјалу на интернету можете слободно приступили не значи да он не подлеже ауторским правима. Власник ауторског дела може заштитити свој рад тако што га означава посебном лиценцом (дозволом за коришћење) означеном са Copyright© (Ауторско право) година, назив фирме, установе или организације након чега стоји “All rights reserved” (Сва права задржана). 
Наведени текст показује намеру власника да заштити садржаје свог дела на интернету. Да би се избегли проблеми коришћења заштићеног материјала, препорука је да прочитате страну на веб-локацији која се бави условима и начином коришћења материјала. Можда ту пише да се дозвољава преузимање и копирање дела за лично и некомерцијално коришћење.
 
Дела која могу бити предмет заштите ауторских права, а која се могу пронаћи на интернету, су:
– књижевна дела;
– музичка дела, заједно са текстовима песама;
– драмска дела;
– филмска дела;
– фотографије;
– рачунарски програми.

Некада аутор може, иако је заштитио своје дело, уједно омогућити коришћење свог дела уз услове које је сам одабрао. Постоје видљиви, али и невидљиви начини навођења права за копирање и заштиту ауторског дела. Када, у које сврхе и под којим условима можемо користити материјал пронађен на интернету?

Аутор може заштитити свој рад или омогућити коришћење свог дела уз услове које сам изабере, користећи дозволе (лиценце) које се зову Лиценце кријејтив комонс
(енгл. Creative Commons License – срп. стваралачка јавна дозвола). Као последица тога на интернету постоји много материјала који се може слободно преузети и на њему се могу испробати креативне могућности прилагођавајући га својим потребама. 
Оно што је потребно да знате јесте да када се нађете на веб-страници са садржајима које тражите и желите да користите, потребно је да погледате да ли негде пише под којим условима се тај материјал може користити.

Непрофитна организација Creative Commons (http://creativecommons.org) омогућила је дефинисање правила којима се назначавају права која аутори желе да препусте другима. 
На основу нове ознаке CC (енгл. Creative Commons), исказ Сва права задржана преводи се у Нека права задржана. Користећи ову иницијативу, група аутора који су спремни да своја дела ставе на располагање другима постаје из дана у дан све бројнија. 
Услове под којим се та дела могу користити они сами одређују користећи разне варијанте исказа CC које прецизније одређују која од „неких права” су задржана. 

Права која су задржана означена су одговарајућим симболима и кратким пратећим текстовима.

.. image:: ../../_images/creative-commons.png
   :width: 500px   
   :align: center 


Погледајте у кратком видео запису објашњење како можете да приступите сајту Creative Commons и упознате се са симболима и њиховим значењима. 

