Заштита здравља, ризик зависности од технологије
==================================================
.. infonote::

    У овој лекцији ћеш научити:

    • да препознаш ризике за настанак зависности од технологије,
    • какав је утицај неправилне и прекомерне употребе технологије на људско здравље,
    • да рационално управљаш временом које проводиш у раду са технологијом и на интернету.

Дуготрајно и свакодневно коришћење рачунара или другог дигиталног уређаја може бити штетно по здравље.

На пример, уколико сатима седиш радећи на рачунару или у полулежећем положају користиш лаптоп, можеш након тога осећати **болове у леђима или врату**, или те може болети **лакат** или **зглоб шаке**. Осим тога, можеш осећати **главобољу** или **пецкање очију**. 

Уколико се ИКТ уређаји користе дуги низ година не водећи рачуна о правилном начину коришћења и времену проведеном у њиховом коришћењу, **ови штетни утицају могу трајно оштетити наше здравље**. Дуготрајно и неправилно коришћење тастатуре може изазвати оштећења нерава, тетива или мишића у ручном зглобу или прстима, мишића у лактовима, раменима, врату или леђима. Позната је повреда лакта под називом "тениски лакат", која настаје услед неправилног дуготрајног коришћења миша. Поред физичког здравља, дуготрајно коришћење рачунарских уређаја може имати утицај и на психичко здравље услед смањивања или одсуства комуникације са вршњацима или са породицом.
Да бисмо избегли или бар ублажили све ове негативне последице, потребно је да се придржавамо неких правила приликом коришћења ИКТ уређаја.


**Неке од тих мера које смањују или отклањају неповољан утицај коришћења рачунара на здравље су следеће**:

• Немој користити рачунар или мобилни тако да ти екран буде преблизу очију. Удаљеност би требало да буде 45-60 центиметара (отприлике толико износи дужина руке одрасле особе).
• Горња ивица монитора треба да је мало испод висине наших очију како не би држао главу у неприродном положају.
• Као и док учиш или радиш домаћи у свесци, требало би да седиш правилно, на столици са наслоном, и када седиш за рачунаром.
• Светло би требало да буде са стране како екран монитора не би рефлектовао светлост и стварао блесак.
• Ако дуго користиш рачунар, прави паузе. За време паузе одмори очи гледањем у даљину и протегни се.
• Уколико ти  седење за рачунаром или коришћење мобилног телефона на било који начин ствара физичку непријатност – то је јасан знак да ове уређаје не користиш на прави начин.

.. image:: ../../_images/nepravilno_sedenje.jpg
   :width: 450px   
   :align: center 

Зависност од технологије
------------------------

Дигитални уређаји могу да пруже веома атрактивне доживљаје и често особа није свесна колико времена проведи уз њих у комуникацији на друштвеним мрежама, прегледу видео-клипова, гледању филмова и серија или игрању игрица. Тако несвесно потискујемо неке друге животне потребе и активности. Овакво понашање показује да постоји **зависност од дигиталних уређаја**. Зависност је прекомерна подложност некој штетној навици (попут конзумирања цигарета, алкохолних пића или дроге) и спада у болести или бар у проблеме. Зависност може бити физичка, психичка или комбинација ова два облика. Зависност од технологије је један од облика психичке зависности у којем особа прекомерно посвећује своју пажњу и време неком техничком уређају (рачунар, мобилни телефон, лаптоп, таблет, телевизор, плејстејшн).

**Зависност од технологије може имати различите облике. Неки од њих су:**

* зависност од рачунара,
* зависност од интернета,
* зависност од рачунарских игара.


**Неки од симптома који се испољавају код особа које имају један од ових проблема зависности су:**

• осећање напетости, нервозе или депресије када није уз рачунар или на интернету,
• проводи много сати уз рачунар или на интернету и стално после тога разговара о утисцима,
• заборавља сопствене животне потребе као што су исхрана, сан, хигијена,
• радије бира да се игра за рачунаром него да се игра са братом, сестром или школским друговима,
• мобилни телефон држи стално у џепу или у видном пољу,
• спава са мобилним телефоном, прво што ујутру уради кад се пробуди прегледа мобилни телефон,
• стално се осећа уморном и изолованом од заједнице,
• може осећати главобољу, бол у леђима, имати проблеме са видом, имати проблеме са спавањем.

.. infonote::
   
   Уколико приметиш неку од ових карактеристика код себе или код неког од својих другова или брата или сестре, неопходно је да о томе поразговараш са родитељима или наставницима. Зависност од технологије је болест, која се може лечити, а подједнако може бити опасна као и зависност од дроге или алкохола.


Један од **симптома зависности** од технологије јесте прекомеран број сати проведених уз рачунар или на интернету. Кажемо да просечна особа осам сати дневно ради, осам сати одмара и осам сати спава. Ако је просечно слободно време седам до осам сати дневно, а нека особа на интернету проведе четири сата, практично за све остале активности које чине свакодневни живот тој особи остаје само око три сата. Да ли је то довољно за неки спортски тренинг, за шетњу, разговор са пријатељима, одлазак у позориште, концерт, галерију, куповину и слично? Због тога је веома важно знати како треба **управљати својим временом**. 

.. image:: ../../_images/woman.jpg
   :width: 600px   
   :align: center 

**Задатак**

Сваки мобилни телефон има могућност бележења дневних активности. Уколико имаш свој мобилни телефон, погледај током недељу дана, колико просечно проводиш времена уз мобилни телефон. Ако мислиш да не можеш самостално да се организујеш, у томе ти могу помоћи родитељи. Бележи током тих недељу дана колико времена проводиш у физичким активностима, читању, игрању друштвених игара, учењу. Упореди то време са временом проведеним уз дигитални уређај. Уколико установиш да је време проведено уз мобилни телефон, таблет или рачунар веће од времена које проводиш у другим активностима, потребно је да то промениш!
