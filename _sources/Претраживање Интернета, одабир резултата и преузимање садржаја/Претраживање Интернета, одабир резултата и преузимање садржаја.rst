Претраживање Интернета, одабир резултата и преузимање садржаја
===============

Приступање интернету
---------

Под приступом интернету у физичком смислу подразумева се способност појединаца или организација да се повежу на интернет коришћењем ИКТ уређаја и да користе услуге које нам интернет пружа, попут електронске поште или веба. 
Веб или WWW (енгл. World Wide Web – светска мрежа) представља међусобно повезане документе који су смештени на различитим рачунарима широм света, при чему сваки од њих има јединствену веб-адресу која се назива URL адреса (енгл. Uniform Resource Locator) или јединствени локатор ресурса на интернету.
Међусобно повезани текстуални документи и мултимедије чине светску мрежу веб-страница а URL адресе су јединствене и омогућавају да се они лако и брзо пронађу на мрежи. 

Физички приступ интернету може се остварити:
- жичаним путем (wired) преко телефонске линије или преко кабловског интернета (када се користи посебан кабл) или 
- бежичним путем (wireless) односно бежичном технологијом, мобилним телефоном или сателитским преносом.
Сваки од ових начина приступа интернету има своје предности и недостатке са аспекта брзине преноса информација, поузданости, расположивости и цене.

За приступање услугама које нам интернет пружа потребно је на рачунару имати посебну врсту апликативног програма који се назива веб (интернет) прегледач или читач – енгл. browser. То је апликација која нам омогућава прегледање веб-страница и мултимедијалних садржаја на њима (текста, слика, звучних и видео-записа).
Веб је изумео Тим Бернерс Ли (Tim Berners-Lee) 1989. године, радећи у ЦЕРН-у у Швајцарској. Он је написао и први веб-читач. Веб и веб-читач имају огромни значај у развоју савременог информационог друштва и представљају основу која је омогућила милијардама људи да се повежу користећи интернет, стављајући у центар и наглашавајући знање.

Актуелни и најчешће коришћени прегледачи су:
- Интернет експлорер (Internet Explorer), бесплатни прегледач фирме Мајкрософт;
- Мајкрософт еџ (Microsoft Edge), прегледач уз оперативни систем Windows 10;
- Гугл кроум (Google Chrome), бесплатни прегледач фирме Гугл (Google) пројектован с идејом да искористи све могућности Гуглових услуга;
- Мозила фајерфокс (Mozilla Firefox), бесплатни прегледач; 
- Опера (Оpera), бесплатан прегледач фирме Опера софтвер (Оpera software) и 
- Сафари (Safari), бесплатни прегледач фирме Епл (Apple).

Сви наведени прегледачи су графички што значи да могу приказивати визуелне садржаје и текст. Међутим, постоје и само текстуални прегледачи и специјализовани говорни прегледачи за слепе или слабовиде особе.

.. image:: ../../_images/browser.png
   :width: 400px   
   :align: right 

.. image:: ../../_images/google-chrome.png
   :width: 400px   
   :align: left 

Претраживање и машине за претраживање интернета
---------

Са обзиром на то да је интернет непрегледан и практично неисцрпан извор информација, без постојања посебних машина за претраживање интернета (енгл. – web search engine) или претраживача веба било би немогуће пронаћи тражене информације. 
На који начин ћемо поставити питање интернет претраживачу? Питање које постављамо претраживачу веба зове се упит. Када се покрене претраживач, у његово одговарајуће поље за претрагу унесе се упит у облику кључних реч. Као одговор на упит претраживач даје списак веб-страница које садрже кључну реч која се тражи упитом. 
Свака од излистаних веб-страница чије су адресе (и кратки описи) дати као одговор на упит може се посетити кликом мишем на име те странице на приказу који даје претраживач.

Познатији претраживачи су:
- Гугл (Google) https://www.google.rs,
- Јаху (Yahoo) https://yahoo.com,
- Теома (Teoma) https://www.teoma.com,
- Ликос (Lycos) https://www.lycos.com (садржи и претраживач),
- Крстарица https://www.krstarica.com (садржи и претраживач).


Проналажење информација и њихово преузимање на свој уређај
--------------

Појам који претражујемо на интернету уноси се у поље за претраживање као упит састављен од једне или више кључних речи или целе реченице. 
На основу унетог упита интерет претраживач бира странице које садрже тражени појам (унете кључне речи) или су повезане с њим и приказује нам њихов списак са називом, адресом и кратким садржајем.

// видео

Критички приступ информацијама на интернету
--------------

Када је у питању количина расположивих информација о најразличитијим темама, веб је одавно превазишао све библиотеке. Међутим, оно о чему морамо да водимо рачуна када су у питању информације које добијамо преко интернета јесте њихова релевантност. 
Информације на вебу нису нужно тачне, па када је у питању квалитет информација веб није превазишао библиотеке. Ипак, то не значи да на интернету нема веома квалитетних информација, само оне не би требало да се узимају безрезервно и увек их треба проверити из више извора и по потреби проверити их користећи библиотеке. 
Данас је веома лако поставити информације на веб, и то се може урадити тако да се не види јасна намера и циљ постављања информација. Информације су често подложне медијским манипулацијама у циљу спиновања јавног мњења, односно утицања на нечије ставове, процене и изборе на основу доступних информација, што се често злоупотребљава у маркетиншке сврхе од стране рекламних агенција. 

На који начин можемо утврдити релевантност информација на интернету и проценити њихову веродостојност? 
Најпре да проверимо сајт на коме су информације и која је циљна група тог сајта, коме је намењен јер публика којој је намењен сајт има директан утицај на садржај тог сајта. 
Затим да пронађемо ко је аутор информација. Име аутора можемо да пронађемо обично на врху или на дну веб стране. Можемо употребити веб-претраживач да бисмо пронашли квалификације аутора на основу којих можемо проценити колико су информације меродавне. 
Затим, да проверимо колико је информација актуелна. Обично на врху или на дну веб-стране стоји датум последње промене или ажурирања (освежавања) информације. 
У циљу провере веродостојности, тачности и објективности информација, треба проверити да ли су наведени извори информација релевантни тако да се информација може проверити и на другом месту. Адреса сајта може дати наговештај о томе чији је сајт. Препоручује се да се информације које су нађене на веб-сајту увек провере упоређивањем са информацијама из другог извора.
На крају потребно је критички проценити који је циљ информације. Сагледавање циља информација може објаснити да ли је реч о реклами, о спонзорисаној веб-страници, да ли је у питању лична веб-страница или иза веб-странице стоји организација, дакле колико су информације објективне.