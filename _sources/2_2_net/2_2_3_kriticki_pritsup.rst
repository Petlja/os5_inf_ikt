Критички приступ информацијама на интернету
================================================================================================

Када је у питању количина расположивих информација о најразличитијим темама, веб је одавно превазишао све библиотеке. Међутим, оно о чему морамо да водимо рачуна је њихова **релевантност**, тј. да ли пронађене информације можемо да прихватимо као тачне и поуздане. Информације на вебу нису нужно тачне, па када је у питању квалитет информација, веб ипак није превазишао библиотеке. Међутим, то не значи да на интернету нема веома квалитетних информација, само оне не би требало да се узимају безрезервно и увек их треба проверити из више извора и по потреби проверити их користећи библиотеке. Данас је веома лако поставити информације на веб, и то се може урадити тако да се не види **јасна намера и циљ постављања информација**. У медијима се често манипулише информацијама, што може да утиче на нечије ставове, а то се често злоупотребљава у маркетиншке сврхе.

.. image:: ../../_images/fn.png

.. questionnote::

    На који начин можеш утврдити поузданост информација на интернету и проценити њихову веродостојност?


• Провери коме је намењен сајт. -- Ако је сајт намењен деци, онда ће језик и илустрације на њему бити прилагођени њима тако да лако могу пратити и разумети садржај. Ако је реч о сајту намењеном стручњацима у некој области (нпр. лекарима, адвокатима, инжењерима), онда ће свакако садржати стручну терминологију коју може у потпуности да разуме само та циљна група.
• Пронађи аутора садржаја. -- Име аутора можемо да пронађемо обично на врху или на дну веб-стране. Можемо употребити веб-претраживач да бисмо пронашли квалификације и компетенције аутора за садржај и теме о којима пише, на основу којих можемо проценити колико су информације меродавне.
• Провери датум постављања информације на интернет. -- Обично на врху или на дну веб-стране стоји датум последње промене или ажурирања (освежавања) информације.
• Пронађену информацију провери на још некој интернет страници -- У веб адреси сајта често се може налазити наговештај о томе чији је сајт, у зависности од домена коме припада (нпр. да ли је у питању .edu или .com домен). Препоручује се да се информације које су нађене на веб-сајту увек провере упоређивањем са информацијама из другог извора.
• Покушај да процениш зашто је информација или слика постављена на интернет. -- Сагледавањем те намере може се објаснити да ли је реч о реклами, о спонзорисаној веб-страници, да ли је у питању лична веб-страница или иза веб-странице стоји организација, дакле колико су информације објективне.
