Рад са сликама 
==============

.. infonote::

    На овом часу ћеш научити:
    
    •	шта обухвата рачунарска графика,
    •	на који начин се слике представљају у меморији рачунара (растерска графика),
    •	које су основне могућности програма за уређивање слика,
    •	како да урадиш основне измене слике у програму GIMP 2.

Некада је фотографисање било права реткост и људи су се фотографисали само у посебним ситуацијама.

Питај своје родитеље или баку и деку – колико често и у којим приликама су се фотографисали. 

Са развојем технологије фотоапарати су постали доступни великом броју људи, поготово када су паметни телефони са квалитетним камерама ушли у масовну употребу.

Данас, за свакодневну употребу, већина и не користи фотоапарат, већ се фотографије и видео-записи праве помоћу мобилног телефона. Слике се такође могу преузети са интернета, настати скенирањем, "фотографисањем" слике на екрану и сл.

За креирање, измену и чување слика користе се посебни програми. Неки од тих програма се користе када је уређај повезан на интернет а неки се преузимају, чувају на рачунару и могу се користити и без интернета.

Један од програма који се инсталира на рачунару је **Paint** и део је оперативног система Windows. Помоћу ових програма можеш да промениш величину слике, додаш или обришеш неки облик или текст на слици, одсечеш део слике и слично. 

Посебна област рачунарства која се бави креирањем и обрадом слика и анимација у дигиталном облику назива се **рачунарска графика**.

Растерска и векторска графика
-----------------------------

Постоје два различита вида дигиталног записа слика. Један од њих је да се слика у рачунару претвара у низ малих квадратића различитих боја. Најмањи елемент слике (квадратић) назива се пиксел, а графика -- **растерска графика**. У меморији се памти боја сваког појединачног пиксела слике. Слике креиране паметним телефоном су најчешће сачуване у растерском облику. Број пиксела одређује квалитет дигиталне слике. Што је број пиксела на слици већи, слика је бољег квалитета. Број пиксела од којих се састоји слика назива се **резолуција**. 

Када се растерска слика увећа, број пиксела остаје исти, али због тога слика губи на квалитету и често постаје мутна.

 

На следећој слици је дат приказ увећане растерске графике.

.. image:: ../../_images/P1.png
    :width: 720px
    :align: center

За рад са растерском графиком можемо користити програме као што су Microsoft Paint, Gimp, Adobe Photoshop и многе друге.

**Векторска графика** је вид графике где се за запис слике користе сложене математичке формуле. Слике у векторској графици увеличавањем задржавају квалитет.

.. image:: ../../_images/P2.png
    :width: 720px
    :align: center

