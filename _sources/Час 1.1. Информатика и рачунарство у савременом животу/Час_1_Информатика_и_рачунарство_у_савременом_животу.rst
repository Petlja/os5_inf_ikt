Информатика и рачунарство у савременом животу
=============================================

.. infonote::
 
 На овом часу ћеш научити:

 - шта је податак а шта информација
 - шта су дигитални уређаји 
 - где се све примењују рачунари
 - шта су информационо-комуникационе технологије;

|

Подаци и информације
--------------------

Вероватно и ти примећујеш да се начин комуникације у данашње време брзо мења. Стално се појављују нови начини комуникације (или стари начини са новим могућностима). Старији то примећују много више, јер су се многе промене догодиле пред њиховим очима. Зато је старијима једноставније да одговоре на питање које следи, али можеш и ти да провериш своје знање. Да би ти било лакше да одговориш, имај на уму да су прво настајали једноставнији уређаји, а затим сложенији. 

**Податак** је појам са којим се често сусрећеш а ипак дефиниција није тако једноставна. Податак (на енглеском језику *data*) је позната чињеница која има неко значење. 
Подаци могу бити у облику бројева, слова, слика, звука, видеа. Када обрадимо податке настају **информације**.

Ако прикупимо податке о највишим дневним температурама у већим градовима у Србији током месеца септембра и израчунамо средњу максималну температуру за сваки град појединачно 
а затим и за све градове заједно, можемо рећи да смо на основу **података о температурама** добили **информацију о просечној температури** у појединим градовима и у целој Србији у септембру. 
Када се у електронском дневнику прикупе **подаци о свим оценама**, можемо добити **информацију о успеху** на крају школске године.

Понекад, није тако једноставно разликовати податке од информација а није увек ни могуће. 

Погледај следеће примере и анализирај их. Покушај да одредиш шта је за кога податак а шта информација. 
Приметићеш да се и информације могу даље обрађивати и од њих добијати друге информације.

Пример 1:
~~~~~~~~~

Директор школе преко електронског дневника има непосредан увид у све оцене ученика из свих предмета. То могу бити десетине оцена за сваког од неколико стотина ученика. 
Пошто се ради о хиљадама бројева, ти подаци нису довољно прегледни и зато је потребно да се они сведу на мањи број података, који би били прегледнији и погоднији за извођење 
закључака и предузимање потребних активности. Директора, на пример, може да занима колико ученика има одличан успех (да би обезбедио награде за њих), или колико има ученика 
са недовољним оценама (да би се организовала продужна настава и поправни испити). Ових пар бројева се добија сабирањем, дељењем, пребројавањем и сличним радњама, које заједно 
представљају обраду података.

Касније, директор може желети да сазна да ли постоји неко одељење чији просек значајно одудара од просека школе и да утврди разлоге за то. 
Ако је реч о веома добром одељењу, можда нека искустава могу да се пренесу и на друга одељења, а ако је одељење веома лоше, можда може да се установи у чему је проблем и да се 
помогне у решавању или отклањању проблема. Подаци о одкскакању од просека се такође добијају рачунањем, то јест обрадом полазних (изворних) податка, у овом случају оцена.

Пример 2:
~~~~~~~~~

Маша је сазнала да ће у фебруару провести недељу дана на једном далеком острву. Машу занима какво би време могло да буде тамо у то доба године, али пошто је фебруар тек за 
неколико месеци, она не може да нађе прогнозу времена. Уместо прогнозе, могу се наћи статистички подаци за то острво о фебруарским темпрературама из претходних 50 година. 
То је много бројева и на основу њих није лако стећи осећај - не знамо да ли је температура коју видимо уобичајена или изузетак. Зато треба обрадити податке, или пронаћи обрађене 
податке, нпр. о просечној темпрератури у недељи посете или о границама у којима се температура обично креће. То ће Маши помоћи да боље планира своје активности током посете острву.

Пример 3:
~~~~~~~~~

Обрадом статистичких података о томе колико се у ком делу света троше поједине врсте намирница у људској исхрани и колико се оболева од разних врста болести. 
На пример, може се уочити да је у неколико земаља потрошња одређене намирнице Н врло висока, а оболевање од болести Б врло ретко. 
Насупрот томе, у неколико других земаља може бити да се намирница Н скоро уопште не користи, а да се степен оболевања од болести Б релативно висок. 
Овакво слагање података (стручно се каже корелација) указује да вреди детаљније испитати да ли у тој намирници постоји нешто што утиче на мање оболевање од поменуте болести, 
или је поклапање случајно, односно проузроковано нечим другим. Истраживање може да доведе до открића лека за болест о којој је реч, или до других корисних и интересантних сазнања. 
Рачунање у којој мери се неки подаци слажу (рачунање коефицијента корелације између две групе података) је прецизан математички поступак, који се спроводи по одређеној формули.

Пример 4:
~~~~~~~~~

Александар има у свом стану електронског помоћника који разуме неке говорне команде. Када Александар каже: „Укључи ми светло у спаваћој соби”, његов електронски помоћник снима говор, 
затим снимљене податке анализира и обрађује да би могао да растумачи команду и уради шта је Александар тражио. Ова врста обраде података је значајно сложенија него у претходним 
примерима.

**Рачунар** то је машина која уз помоћ врло детаљних и прецизних упутстава извршава  одређене задатке. Упутства за рад рачунара израђује човек. Рачунар је добио назив на основу 
речи ”рачунати”. Уместо назива ”рачунар” често користимо реч компјутер.

Наука која се бави рачунарима, начином на који они функционишу и могућностима њихове примене назива се **рачунарство** (енгл. *computer science*, рачунарска наука).

Истражи, како је настала реч **компјутер**.

|

Дигитални уређаји
-----------------

Дигитални уређаји нису нешто потпуно непознати за тебе, јер управо користиш један дигитални уређај да би могао да приступиш овој лекцији. 

На који начин прегледаш курс информатике и рачунарства? Да ли користиш мобилни телефон, таблет, лаптоп или рачунар са тастатуром и монитором?

Можеш ли мало детаљније да опишеш уређај који управо користиш? Шта стварно знаш о њему?

Рачунаре – стоне и лаптоп, паметне телефоне, таблете и друге сличне уређаје једним именом зовемо **дигитални уређаји**. За све њих је карактеристично да у себи имају делове који 
**чувају, обрађују** или **размењују податке у дигиталном облику**, односно дигиталне податке.


.. image:: ../../_images/L1S1.png
    :width: 780px
    :align: center


Дигитални уређаји:

1. стони (десктоп) рачунар
2. телефон
3. лаптоп
4. таблет

Шта је то дигитални податак?

Дигитални уређаји, приликом обраде, прво ”преведу” податке у низ нула и јединица. Овако преведени подаци су разумљиви рачунарима иако нама изгледају потпуно необично. 
Цифра 0 и цифра 1 су **битови** а подаци записани помоћу њих су у **бинарном запису** или облику. Бинарни запис је јединствен за све уређаје, можемо то упоредити са неким универзалним 
језиком који користе сви рачунари.

Најмања количина информација коју може да памти и обрађује рачунар назива се **бит**. Бит може бити или 1 или 0.

Битови се групишу у скупове од по 8 битова и тај скуп називамо **бајт**. Данас рачунари обрађују и чувају много већу количину информација и података од 1 бајта. 
У табели су приказане величине које се користе а веће су од бајта, поређане по величини. Свака следећа величина је око 1000 пута већа од претходне.

|

.. csv-table:: 
    :header: "назив", "опис"
    :align: left

    "1 В (бајт)", "8 битова – један знак са тастауре"
	"1 КВ (килобајт)", "кратак пасус текста"
	"1 МB (мегабајт)", ""
	"1 GB (гигабајт)", ""
	"1TB (терабајт)", ""


Подаци унети у рачунар коришћењем тастатуре, миша или на неки други начин се преводе у низ битова. На тај начин сваки знак унет са тастатуре има јединствену комбинацију цифара 0 и 1 
а најпознатији начин представљања је **АСКИ код** (ASCII). 

У школи ћеш можда учити како се бројеви записани у декадном систему (са цифрама од 0 до 9) записују у бинарном бројном систему (са цифрама 0 или 1). 
На интернету се могу пронаћи странице где постоје *конвертори* (претварачи) који могу речи (текст) претворити у бинарни запис.

Реч ШКОЛА у бинарном запису гласи 11010000 10101000 11010000 10011010 11010000 10011110 11010000 10011011 11010000 10010000

|

.. questionnote:: 

 Колико знакова користимо да бисмо написали реч ШКОЛА азбуком а колико бинарним цифрама?

.. reveal:: Odgovor1
	:showtitle: Провери одговор 
	:hidetitle: Сакриј одговор
	
	Потребно је 5 знакова ако користимо азбуку а 80 ако користимо бинарни запис.
	
	
| 

.. questionnote:: 

 Колико битова постоји у бинарном запису речи ШКОЛА а колико бајтова?

.. reveal:: Odgovor2
	:showtitle: Провери одговор 
	:hidetitle: Сакриј одговор
	
	80 битова односно 10 бајтова.


|

.. questionnote::
 Зашто рачунари користе бинарни запис ако је потребно употребити много више знакова него ако на пример користимо нашу азбуку?

.. reveal:: Odgovor3
	:showtitle: Провери одговор 
	:hidetitle: Сакриј одговор
	
	**Бинарни запис је једноставан**, постоје само два стања – нула и јединица. Можемо га упоредити са сијалицом, она или је упаљена или је угашена. Овакав начин рада омогућава да и најмањи делови рачунара добро раде, без обзира што је број нула и јединица које се обрађују веома велики.


Како и где користимо дигиталне уређаје?
---------------------------------------

Изабери један дан у недељи, размисли које активности имаш док се дан не заврши. Да ли користиш дигиталне уређаје? Да ли их користе твоји родитељи? Наставници? 
Ако изумемо часове из предмета Информатика и рачунарство, где још у школи користиш дигитални уређај?

Замисли пут који прелазиш од куће до школе – примећујеш ли неке дигиталне уређаје? Када одеш у Дом здравља, библиотеку или биоскоп – користе ли се тамо неки рачунари?


Данас практично не постоји област живота у којој нису у употреби различити дигитални уређаји. Заправо, морао би јако да се потрудиш да проведеш бар један дан не користећи баш 
ниједан дигитални уређај.

У дигиталне уређаје убрајамо не само рачунаре већ и све друге уређаје који користе дигиталне податке. Ипак, међу дигиталним уређајима рачунари имају посебан значај, јер су моћнији од осталих 
дигиталних уређаја и могу да обаве више посла.
 
- Рачунари контролишу производњу хране - прате услове за развој биљака и животиња и реагују када услови постану мање повољни;
- Рачунари управљају производњом у малим и великим фабрикама, покрећу разне врсте машина и робота који замењују људе;
- Рачунари регулишу саобраћај - управљају лифтовима, семафорима, скретницама за возове, чак и сателитима у свемиру;
- Рачунари служе за забаву, гледање филмова, слушање музике, читање, играње;
- Рачунари служе и за учење, као што ти сада радиш;
- Рачунари се налазе и у савремениим апаратима за домаћинство: телевизорима, машинама за прање веша и судова, машинама за прављење хлеба, чак и неким фрижидерима. Рачунари у неким кућама и становима укључују светло, грејање или вентилацију, закључавају врата, проверавају ко жели да уђе и још много тога.

Да ли смо нешто заборавили да набројимо? Размисли где још користимо рачунаре а да није до сада наведено. 

Анализирај следеће ситуације:

Пример 1:
~~~~~~~~~

Септембар је и почиње нова школска година. Разредна прикупља податке о нама и уноси их у електронски дневник. 
Да ли је неко променио адресу становања? Прави списак свих бројева телефона како би формирали заједничку Вајбер групу. 
Наставница математике нас уписује у своју Гугл учионицу и договарамо се да тамо постављамо домаће задатке. Наставник географије на сваком часу користи презентације. 
На часу музичког слушали смо Мокрањца, наставница је донела са собом ЦД а звучнике и рачунар имамо већ у учионици. 

Пример 2:
~~~~~~~~~

Данас сви идемо на редовни систематски преглед због тренинга кошарке. Још у чекаоници, медицинска сестра нам уписује имена и презимена, датуме рођења и школу у рачунар. 
Свакоме од нас штампа папир на коме је списак прегледа које треба обавити. Прво идемо на вађење крви а сестра која ради у лабораторији нам саопштава да ће анализе бити послате 
на мејл нашим родитељима. Мере нам висину и тежину а бројеве очитавају са дисплеја. Затим следи преглед срца, прво ЕКГ. И овде добијамо дугачак папир на коме је 
одштампан рад срца. Након тога идемо на ултразвук. Преглед врши лекар и даје нам свима папирић са налазом и одштампаном сликом. Следећи је тест оптерећења – трчимо на траци 
а лекар седи за рачунаром и посматра податке о раду срца. Трака се убрзава и ја све брже морам да трчим. Лекар ме хвали како имам добру кондицију. На крају следи разговор 
са другим лекаром који ми каже да ће све налазе послати мојим родитељима а да ја могу да уживам у тренинзима.

У којим активностима и при којим пословима се овде користе различити дигитални уређаји?


.. learnmorenote::

 **О телефонима и мобилним телефонима**
 
	
 .. figure:: ../../_images/491px-Telephone_operators,_1952.jpg
    :width: 300px
    :align: center
    
    Телефонски оператери у Сијетлу, САД, 1952.
    
    (преузето са `*wikimedia* <https://commons.wikimedia.org/wiki/File:Telephone_operators,_1952.jpg>`_) 
	

 Када су почеле да се појављују (крај деветнаестог века), градске телефонске мреже нису биле повезане са другим градовима, а имале су типично **мање од 100 претплатника (корисника)**. 
 Данас има **више мобилних телефона него људи на Земљи**, а сви могу да међусобно комуницирају неупоредиво јефтиније, брже и једноставније него раније. 
 При томе преко данашњих телефона можемо да шаљемо и снимљене гласовне поруке, фотографије или било какве друге датотеке.
 
 Овакви, паметни телефони се користе скоро у целом свету и имају многобројне намене. Када нисмо сигурни како да дођемо до неког места, укључимо програм за навигацију на телефону и он нам покаже пут. Помоћу телефона можемо да видимо или чујемо временску прогнозу, сазнамо када ће стићи аутобус који чекамо, да пратимо вести које нас интересују, платимо паркинг, или да уплатимо некоме новац са банковног рачуна (мобилно банкарство). У другим земљама се телефони увелико корсите и уместо платних картица за једноставно плаћање на лицу места.
 
 Примети да све поменуте услуге подразумевају неку **размену информација** између нашег телефона и неког другог уређаја.
 
 С обзиром на овако масовну и честу употребу паметних телефона, можда ти је тешко да замислиш да пре само неколико година (пре 2007.) овакви телефони нису ни постојали. 
 Још двадесетак година раније нису постојали ни обични мобилни телефони, који су служили скоро искључиво за разговор и размену кратких текстуалних порука (енгл. *SMS*, *Short Message Service*). 
 Време пре мобилних телефона је по много чему било другачије. Људи су, на пример, морали много пажљивије да се договарају чак и око најобичнијег сусрета у граду. 
 Ономе ко касни није било једноставно да то јави, а ако не би добро знао тачно место састанка, ризиковао би да до сусрета уопште не дође. Данас би нам било тешко да се снађемо без мобилних телефона, јер смо се за кратко време веома навикли на њих.


.. learnmorenote::

 **О рачунарима**


 Међу дигиталним уређајима рачунари имају посебан значај, јер су рачунски моћнији од осталих дигиталних уређаја и могу да обаве више посла. Осим тога, рачунари су међу нама нешто дуже него остали дигитални уређаји. Мада су још пре неколико векова почеле да се појављују разне механичке справе које су умеле да сабирају вишецифрене бројеве (била је потребна само покретачка снага), а у деветнаестном веку електро-механичке справе које су се користиле за бројање и једноставно рачунање, први потпуно електронски рачунари се појављаују **тек седином двадесетог века**. Ти рачунари су били много већи, тежи и спорији од данашњих, трошили су много више струје и зато се брзо прегревали, више се кварили итд. Ипак, били су то рачунари који су радили у основи на исти начин као данашњи.

 Први електронски рачунари су били веома скупи, па су само институције са много новца могле да их приуште (најпре војска, затим велике пословне компаније и банке, па водећи научно-истраживачки центри у свету, неке државне службе). Током 1970-тих година почела је масовнија употреба мањих, бржих и јефтинијих компоненти за рачунаре. Захваљујући томе, рачунари су постали довољно мали и јефтини да су већ крајем 1970-тих могли да их купе чак и појединци (рачунари улазе у наше куће). Више корисника је донело веће зараде произвођачима рачунара и рачунарских програма, па се рачунарски системи све брже развијају и од тада незадрживо продиру у безмало све области живота:

 Са појавом интернета почетком 1990-тих, рачунари постепено, али све више замењују биоскопе, продавнице, туристичке агенције, банкарске шалтере, билетарнице и друга места за пружање услуга. Појава и других, мањих дигиталних уређаја (пре свега паметних телефона) током 2010-тих година само додатно убрзава овај процес. Многи људи су због тога принуђени да налазе **нове послове**. Пошто употреба рачунара све више и брже утиче на потребу за одређеним пословима, у овом тренутку је тешко предвидети који ће се све нови послови појавити, а који ће од постојећих постати мање потребни или сасвим непотребни. Стручне процене говоре да ће и поред све више школовања за послове у вези са рачунарима, потреба за таквим пословима да расте још брже и да ће недостатак стучњака у овим пословима бити све већи.

|

Појам информационо-комуникационих технологија 
---------------------------------------------

Често се може чути како се све ово о чему смо говорили догађа захваљујући развоју технологије уопште, а посебно информационо-комуникационих технологија, скраћено ИКТ.

Испред тебе је мали речник појмова.

**Информатика** је научна дисциплина која се бави прикупљањем, чувањем, обрадом и преносом података;

**Технологија** (од грчког τεχνολογία - наука о вештини) је збир техника, вештина, метода и процеса који се користе у одређеној области људске делатности.

**Информациона технологија (ИТ)** је начин на који се прикупљају, чувају (складиштење), употребљавају и размењују подаци и информације. Људи чувају, преузимају, користе и преносе податке већ 5000 година, откако су научили да пишу. Међутим, појам информациона технологија у свом савременом смислу се односи на последњих неколико деценија и употребу рачунара. Данас се за руковање подацима највише користе рачунари, па није чудно што се израз информациона технологија обично користи као синоним за рачунаре и рачунарске мреже. Ипак, не треба заборавити да се и даље користе и старији начини чувања и размене података (разни архиви, библиотеке, филмотеке итд.).

**Комуникационе технологије (КТ)** су поступци који се користе за пренос података на даљину. Можда знаш да се подаци преносе жицом, радио везом, оптичким кабловима и на друге начине, а сваки од тих начина преноса користи посебну технологију тј. различите поступке и опрему. Зато се појам комуникационе технологије често користи у множини.

**Информационо-комуникационe технологијe (ИКТ)** је назив за комбинацију свих технологија које се користе у рачунарским информационим мрежама и разним телекомуникационим мрежама. 

.. learnmorenote::

 Многе комапније су постале успешне највише захваљујући примени ИКТ-а. На пример, компанија Airbnb омогућава људима да огласе изнајмљивање својих соба или кућа, док другима омогућава да тај простор резервишу. Слично томе, компанија Uber и омогућава људима да објаве своју потребу за превозом, док други могу да се одазову и понуде превоз. У оба случаја опис пословања ових компанија је веома поједностављен, али суштина је да компаније нуде услуге повезивања понуде и потражње и то повезивање наплаћују. При томе Airbnb не мора да има своје хотеле, као што ни Uber  не мора да има своја возила. Вредност ових компанија је пре свега у њиховој употреби ИКТ, и та вредност може да буде чак и већа од вредности нечијих возила или хотела. Сличан пример је чувена компанија Amazon, која нема ни фабрике ни продавнице, али је применом ИКТ боље повезала продавце са купцима и од наплате те услуге за врло кратко време постала једна од највреднијих компанија на свету.

.. infonote::

 **Шта смо научили?**
 
 - **дигитални уређаји** чувају, обрађују или размењују дигиталне податке;
 - у дигиталне уређаје спадају рачунари, паметни телефони, таблети, паметни сатови и е-читачи;
 - **рачунар** је машина која извршава унапред припремљена упутства за обављање задатака;
 - **рачунарство** се бави рачунарима, начином на који они функционишу и могућностима њихове примене;
 - **информатика** се бави прикупљањем, чувањем, обрадом и преносом информација;
 - **информациона технологија** се користи за стварање, чување (складиштење), употребу и размену података;
 - **комуникационе технологије** се користе за пренос података на даљину;
 - **подаци** могу да буду бројеви, текст, слике, звукови (нпр. говор или музика), видео записи; 
 - када обрадимо податке добијамо **информације**.
